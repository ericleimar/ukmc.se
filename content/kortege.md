+++
title = "Kortege"
description = "Hur vi kör i grupp"
keywords = ["info","klubb","ukmc","vad"]
+++

# Regler vid körning i kortege - UKMC

1. Före varje körning utses en Frontman och en Köman som:
    - Är väl förtrogen med den planerade rutten. Om kortegen sker utan planerad rutt skall de ha god kännedom om de lokala vägarna.
    - Har god MC-vana
    - Har möjlighet att kommunicera med varandra via mobiltelefon ifall något oförutsett inträffar.

1. Frontman och Köman är ansvariga för säkerheten under kortegen. Deras instruktioner skall åtlydas. De skall ha varsitt första-hjälpen-kit.

1. Innan körningen informerar Frontman om
    - färdplan
    - vem som är Köman
    - regler för körning i kortege

1. Vid start skall alla ha full tank. Om någon inte klarar minst 15 mil på en tank skall Frontman underrättas före start. När någon behöver stanna för att tanka skall alla tanka. Den som även behöver gå avsides tankar först för att spara tid.

1. Frontman kör först. Köman kör sist. Mindre erfarna förare, samt motorcyklar med lägre effekt kör långt fram i kortegen. Mer erfarna förare kör långt bak i kortegen. Formationen skall hållas så tät som möjligt med hänsyn till övriga regler. Frontman bestämmer tempot med hänsyn till väglag, trafik och de minst erfarna förarna. Frontmannen skall köra så jämnt som möjligt och undvika kraftigt gaspådrag och snabba inbromsningar vid förändring av gällande hastighet.

1. På vägar med tillräcklig bredd och god sikt kör kortegen i sick-sack-formation. Den som ligger till vänster skall hålla väl till vänster, likaså den som ligger till höger skall hålla väl till höger. 3 sekunders avstånd skall hållas till den förare som kör framför dig i samma spår. Håll sådant avstånd till föraren som kör diagonalt framför dig att denne har fritt manöverutrymme, samt att denne kan se dig i backspegeln. När hastigheten ökar skall även avståndet öka. Om föraren närmast framför dig (diagonalt) byter spår skall även du byta spår utan att tveka så att sick-sack-formationen bibehålls. I kortege kör vi aldrig i bredd.

1. Vid krokig eller smal väg upphör sick-sack-formationen och varje förare disponerar hela vägen för körningen. Detta kallas körning på linje. 3 sekunders avstånd gäller även här.

1. Håll alltid god uppsikt bakåt. Om bakomvarande förare försvinner skall du slå av på tempot och stanna på en säker plats. Stå sedan kvar på din plats och vänta. När alla uppmärksammat att deras följeslagare stannat så stannar även Frontmannen och försöker upprätta kontakt med Kömannen. Om kontakten inte upprättas och kortegen inte kommer ifatt åker Frontmannen tillbaka och kollar vad som hänt. Detta förfarande gäller ej direkt efter stopplikt eller trafikljus.

1. Om någon kommer ifrån gruppen skall denne fortsätta till nästa förutbestämda samlingspunkt.

1. När kortegen stannar vid trafikljus, stopp eller väjningsplikt, skall leden samlas sida vid sida för att ta mindre plats och underlätta att hålla ihop gruppen vid återstart. Ställ upp två och två. Ordningen i formationen skall återtas när körningen påbörjas efter stopp. Om en del av gruppen fastnat vid ett stopp saktar Frontmannen ner gruppen som kommit över och i långsamt tempo samlar ihop gruppen på vägrenen eller stannar vid nästkommande lämpligt ställe. De som fastnat vid rödljus eller stopplikt kör som vanligt tills de har kommit ikapp gruppen och denna är återsamlad.

1. Vänstersväng på landsväg sker endast vid god sikt både framåt och bakåt och ingen annan trafik är i närheten. Då lägger sig alla på rad nära mittlinjen och svänger av utan dröjsmål. I alla andra fall stannar man vid närmast lämpliga ficka eller avfart på höger sida och vänder på ett säkert sätt. Frontmannen avgör vilket förfarande som är lämpligt.

1. Alla bibehåller sin plats i gruppen under hela körningen. Omkörningar inom gruppen, samt bus och lek vid körning i kortege är förbjudet.

1. Blinkers skall användas vid spårbyte, filbyte, sväng och enligt rondellkonstens alla regler, dvs innan infart (om man ska svänga), samt vid filbyte och när man lämnar rondellen.

1. Vid tekniska problem är det Kömannen som stannar med den som har problem. Resterande grupp fortsätter med Frontmannen som stannar vid första lämpliga plats och inväntar besked från Kömannen.

1. Om någon lämnar gruppen vid delmål eller paus, skall denne informera Frontman och Köman om detta. Om någon tänker lämna gruppen under körning, skall denne, innan körningen, meddela Frontman och Köman var den tänker avvika. Om möjligt, placera dig omedelbart före Kömannen för att undvika att störa gruppen när du lämnar den. Efterföljande förare fyller igen gapet när någon lämnat gruppen.


1. Vid omkörning skall Frontmannen köra med kraftigt gaspådrag och gruppens medlemmar skall följa med. Slå inte av gaspådraget för tidigt, utan låt alla i gruppen fullfölja omkörningen så att inte någon blir kvar i vänsterfil längre tid än absolut nödvändigt.

1. Kömannen säkrar utrymme för kortegen vid filbyte och vid vissa omkörningar genom att byta fil samtidigt som frontmannen byter fil (eller strax innan). Detta för att säkra upp utrymmet för kortegen i syfte att undvika att bilar kommer in i kortegen. Detta sker säkrast genom att Frontman och Köman kommunicerar med handsignaler, alternativt radio.

1. Om en bil hamnar mitt i kortegen bibehåller mc-förarna formationen utan att försvåra bilistens framfart och försök till omkörning.

1. Är man fler än 15 ekipage så delar man upp sig i mindre grupper som kör separat från varandra med egen Frontman och Köman.

1. Parkering vid stopp sker samlat med snygg uppställning på rad sida vid sida i formationsordning. Om möjligt kör man fram, svänger ut och backar in mot kanten.

1. Handsignaler används för att kommunicera inom gruppen vid körning. Upprepa handsignaler som berör hinder och lösgrus bakåt i ledet. Om handsignal om bensinbehov kommer bakifrån ska detta upprepas framåt. En kort signal med tutan kan användas för att påkalla uppmärksamhet från den framförvarande. Radiokommunikation inom kortegen uppmuntras, men handsignalerna utgör basen för den viktigaste kommunikationen, såsom filbyte och varning för lösgrus.

### Handsignaler
Följande handsignaler används i UKMC för att underlätta körningen och öka säkerheten. Vänster hand används alltid, med ett undantag, för att man aldrig ska behöva släppa gashandtaget. Alla rörelser skall överdrivas för tydlighets skull.

1. Nu kör vi
    - Frontmannen lyfter vänster arm och gör en cirkelrörelse med pekfingret uppåt.
1. Körning på linje
    - Lyft vänster överarm horisontellt och underarmen vertikalt med pekfingret rakt upp
1. Körning i zick-zack-formation
    - Lyft vänster överarm horisontellt och underarmen vertikalt med två fingrar uppåt
1. Jag behöver tanka (eller kissa, annat som kräver stopp)
    - Peka upprepat på tanklocket med vänster pekfinger
1. Sakta ned
    - Vinka sakta upp & ned med vänster handflatan nedåt
1. Skräp, hinder, halka och lösgrus på vägen.
    - På vänster sida – peka med vänster hand.
    - På höger sida – peka med höger fot.
1. Frontman till Köman: Jag tänker byta fil - gå ut och täck upp körfältet bakifrån.
    - Åt vänster - Vänster arm pekar rakt ut åt vänster
    - Åt höger - Vänster arm pekar över huvudet åt höger
1. Kör om mig
    - Med vänster arm – gör en svepande rörelse framåt med öppen handflatan riktad framåt.

Dessa regler togs fram av styrelsen i februari 2018. Förslag och synpunkter välkomnas.
